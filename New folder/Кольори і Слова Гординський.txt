КОЛЬОРИ І СЛОВА
	Кольори і слова в надхненному танку
	Однаково дзвенять у ритмі мелодійнім,
	Шукаючи сполук, де б кожен серця стук 
	Акордом уставав дзвінким і гармонійним.

	Закреслені в один міцний і певний ритм,
	У ліриці слова здригнуться шумом вітру,
	А динамічних фарб гарячий кольорит
	Віддасть усю красу мінливого повітря.

	Вони кохають міць свідомої руки,
	Чи з міді, зміряні холодним міркуванням,
	Чи інші, що легкі, сріблисті й гомінкі,

	Із подихом весни і першого кохання,
	Уяву всі вони ведуть за лаштунки
	Буденщини й нудьги, в країну поривання.